# Caro Leonardo

In risposta alla continua mistificazione riguardo ai vaccini da te riproposta attraverso un [articolo](https://www.ilmessaggero.it/salute/prevenzione/vaccino_adolescenti_rischi_benefici_miocardite_robert_malone_news_ultime_notizie-6043764.html) del *Messaggero* del 25 giugno 2021.

### Robert l'incompreso

"Ho letteralmente inventato la tecnologia mRNA quando avevo 28 anni" e "inventore dei vaccini mRNA e dell'RNA come farmaco". Così si descrive lo scienziato ribelle su Twitter peccando già di una certa superbia visto che il mondo accademico statunitense non è altrettanto unanime nel riconoscergli il merito. [*Science Feedback*](https://sciencefeedback.co/about/), un organizzazione non-profit che si occupa di verificare la credibilità di informazioni dalle presunte basi scientifiche, classifica come [inaccurata](https://healthfeedback.org/claimreview/the-development-of-mrna-vaccines-was-a-collaborative-effort-robert-malone-contributed-to-their-development-but-he-is-not-their-inventor/) la descrizione che Malone fa di sé stesso. La ricostruzione dell'ONG, infatti, afferma che il virologo è stato uno tra le centinaia di collaboratori scientifici che hanno portato alla luce la tecnologia mRNA e che i suoi contributi sono stati perlopiù limitati a una fase iniziale del processo, tra gli anni Ottanta e l’inizio degli anni Novanta. Non sarebbe allora un po' come se i fratelli Wright avanzassero delle critiche al *Boeing 737* adducendo come garanzia della validità della propria opinione il fatto che hanno inventato l'aereo? E non suona strano il fatto che delle centinaia di persone che hanno lavorato al progetto mRNA non abbiano preso pubblicamente posizioni analoghe a Malone in nome della deontologia degli scienziati?

Ma la carriera di Malone è piuttosto particolare e devia da quella di molti suoi colleghi. Dopo l'impegno nella ricerca accademica, nel 2020, al sorgere della pandemia, decide di dedicarsi alla cura del COVID-19 attraverso farmaci preesistenti. La ricerca viene lautamente finanziata dall'amministrazione Trump attraverso un meccanismo agevolato che verrà contestato come [illecito](https://www.washingtonpost.com/health/trump-admin-21m-gambit-for-pepcid-as-a-covid-remedy-fizzles/2020/07/23/84ab4aa0-cd08-11ea-99b0-8426e26d203b_story.html) da parte di Rick Bright, direttore del [BARDA](https://www.phe.gov/about/BARDA/Pages/default.aspx). Il presidente americano, nel pieno della bufera sulla gestione della pandemia, aveva un disperato bisogno di trovare un rimedio soprattutto dopo aver chiamato ["miracoli"](https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjJwb-DzIj0AhUN3qQKHZuiASgQFnoECBEQAQ&url=https%3A%2F%2Fwww.bbc.com%2Fnews%2Fav%2Fworld-us-canada-54393460&usg=AOvVaw2K-Rw4hVEIrgI9n8IOiF9k) le presunte terapie al vaglio degli scienziati. Uno di questi doni del cielo era l'*idrossiclorochina* sul quale Malone inizia a lavorare ma, dopo un periodo preliminare promettente, la ricerca si arena. Ufficialmente lo stop avviene per mancanza di pazienti affetti da COVID-19 nello stato di New York in grado di assumere i farmaci oggetto di studio ma la realtà è che, come l'OMS aveva già affermato e come [gli stessi sostenitori del farmaco hanno infine ammesso](https://www.ilfoglio.it/esteri/2021/01/19/news/l-idrossiclorochina-contro-il-covid-non-funziona-lo-ammette-pure-raoult-1699294/), l'*idrossiclorochina* non ha alcun effetto positivo sul trattamento del nuovo coronavirus. Malone si dimette dalla *Alchem*, l'azienda farmaceutica che aveva ricevuto l'oscuro finanziamento, ma torna sulla scena attraverso alcune pubblicazioni sottoposte a *Frontiers in Pharmacology*. I paper vertono sull'uso di *famotidina* e *ivermectina* come cure efficaci contro il COVID-19. L'editore, però, [si rifuita di pubblicare](https://blog.frontiersin.org/2021/03/02/2-march-2021-media-statement/) adducendo come motivazione l'uso di "una serie di pesanti, infondate affermazioni" che "non offrono una visione oggettiva né un contributo scientifico bilanciato".

E' qui che il nostro eroe decide di abbandonare il mondo accademico per riscattare l'onore perduto sul campo di battaglia. E quale miglior modo di validare le proprie teorie scientifiche (ritenute fallaci della maggior parte della comunità dei ricercatori, come si è finora dimostrato) se non attraverso i media politicizzati?

### Fox, Twitter e Bannon

Il supporto ottenuto da Trump mentre lavorava in *Alchem* sarà parso come una mano tesa in un momento in cui la carriera non procedeva al ritmo giusto. E, d'altra parte, sicuramente i sostenitori dell'ex-presidente non potevano lasciarsi sfuggire un bottino del genere. Fatto sta che Malone decide di rendere comunque [pubbliche](https://perma.cc/AR9K-G5TM?type=image), attraverso l'uso dei media, le teorie bocciate dall'ambiente scientifico. Non solo con esternazioni su Twitter ma attraverso una diretta collaborazione con ambienti complottisti e di estrema destra come [*BitChute*](https://en.wikipedia.org/wiki/BitChute). I 15 minuti di fama, però, arrivano con *Fox News*, l'emittente trumpiana, che lo [descrive](https://www.foxnews.com/media/tucker-carlson-mrna-vaccine-inventor) come "l'unico esperto maggiormente qualificato" sui vaccini mRNA (in questa sede Malone fa alcune affermazioni risibili sulle quali tornerò più avanti). Non perde l'occasione nemmeno [Steve Bannon](https://en.wikipedia.org/wiki/Steve_Bannon), l'oscuro stratega politico di Trump che voleva [decapitare Anthony Fauci](https://edition.cnn.com/2020/11/05/tech/steve-bannon-twitter-permanent-suspension/index.html), coinvolto in frodi postali e riciclaggio di denaro ma mai condannato avendo ottenuto il perdono ufficiale da parte del presidente nonché suo datore di lavoro.

Insomma Malone capisce che l'unico modo di diffondere il verbo è attraverso alcuni degli organi di comunicazione più discutibili e meno inclini a verificare le proprie fonti e le luci della ribalta non tardano ad arrivare. Diviene un personaggio chiave ed un punto di riferimento di un mondo pronto a raccogliere indiscriminatamente le voci di chiunque proponga una visione populista della pandemia e della politica. Se questi media fossero stati attenti a verificare la validità delle teorie di Malone o, riformulando, se fossero stati interessati a diffondere delle informazioni vere sugli argomenti trattati (come YouTube che ha oscurato il [video](https://web.archive.org/web/20210726000907/https://www.youtube.com/watch?v=Du2wm5nhTXY) citato nell'articolo) non avrebbero accolto a braccia aperte, senza contraddittorio, lo scienziato frustrato.

Ma se tutto ciò non dovesse bastare a minare la credibilità di questo personaggio mediatico passiamo alla rassegna alcune delle sue più curiose asserzioni.

### Le millantate teorie

##### Inventore del vaccino mRNA

Ho già dimostrato come Malone non possa considerarsi l'inventore dei vaccini mRNA anche perché il merito del loro sviluppo [viene generalmente attribuito](https://healthfeedback.org/claimreview/the-development-of-mrna-vaccines-was-a-collaborative-effort-robert-malone-contributed-to-their-development-but-he-is-not-their-inventor/) a Katalin Karikó o Derrick Rossi nonchè a una vasta platea di scienziati. Per ragioni legate al tempo e alla mia sanità mentale non posso qua riassumere l'intera controversia legata al fatto in questione ma consiglio la lettura di [questo](https://respectfulinsolence.com/2021/07/13/is-mrna-vaccine-inventor-robert-malone-being-erased-for-his-claims-about-covid-19/) divertente articolo nel quale vengono riportate le denunce di Malone e i suoi sostenitori alla presunta "riscrittura della storia dei vaccini" (spoiler: la moglie spamma il suo nome dovunque su *Wikipedia* ma viene bannata), e di [questa](https://www.theatlantic.com/science/archive/2021/08/robert-malone-vaccine-inventor-vaccine-skeptic/619734/) inchiesta che testimonia il suo risentimento nei confronti di Karikó.

##### Cura al COVID-19

Il suo impegno nella ricerca di una cura al COVID-19 con risorse già disponibili alla medicina contemporanea (detto *repositioning*) si è concentrato su due farmaci: la *famotidina* (contro il reflusso gastro-esofageo) e l'*idrossiclorochina* (antimalarico).  Gli studi su quest'ultimo medicinale si sono rapidamente moltiplicati durante la pandemia non solo per l'ovvia ragione che spinge a trovare un rimedio semplice a un virus così esteso, ma anche per i fondi notevoli di cui hanno potuto godere le case farmaceutiche impegnate in questo senso per volontà del presidente USA. Quello che ne è derivato è stato una [grande quantità di dati contraddittori](https://www.corriere.it/salute/malattie_infettive/20_dicembre_12/covid-idrossiclorochina-che-cosa-dicono-ultimi-pareri-scientifici-ragioni-una-bocciatura-1199a9e2-3c77-11eb-a276-def331e0f87e.shtml) sull'efficacia (nel migliore dei casi trascurabile, nei peggiori negativa) dell'*idrossiclorochina*, che è stata [bocciata dall'AIFA](https://www.aifa.gov.it/documents/20142/1123276/idrossiclorochina%20update05_22.12.2020.pdf). Un effetto secondario è stato la [mancanza di pazienti](https://www.assediobianco.ch/news/ora-spunta-anche-un-farmaco-anti-reflusso-gastroesofageo/5ea77795a01fc) non trattati con l'antimalarico e quindi utilizzabili per testare la validità della *famotidina*. Per questo e per la mancanza di fiducia nel farmaco contro il reflusso gastro-esofageo, non si riscontrano risultati scientifici validi sull'efficacia del medicinale per il trattamento del COVID-19 a parte alcune sporadiche segnalazioni che non possono ovviamente costituire, in alcun modo, un dato scientifico.

Come ho già scritto, Il dottor Malone si è anche fatto promotore di una [ricerca](https://covid19criticalcare.com/wp-content/uploads/2020/11/FLCCC-Ivermectin-in-the-prophylaxis-and-treatment-of-COVID-19.pdf) ([ritenuta non valida dall'editore](https://blog.frontiersin.org/2021/03/02/2-march-2021-media-statement/) a cui è stata proposta) sull'uso dell'*ivermectina* come trattamento efficacissimo del coronavirus. I giornali e la letteratura scientifica sono pieni di critiche a questa teoria tanto che lascio al lettore il piacere della ricerca (consiglio [questa](https://www.bbc.com/news/health-58170809) ricostruzione interessante) ma mi riservo la facoltà di citare un bel articolo in una successiva sezione [sezione Bonus].

##### Morti da vaccino

Dopo le sonore batoste prese dal mondo accademico e la perdita di fiducia in esso, Malone ha comunque continuato a partecipare all'attività fondamentale di lettura e recensione delle pubblicazioni scientifiche. Lo ha fatto superficialmente e selettivamente, ignorando i numerosissimi interventi in favore della campagna vaccinale e selezionando accuratamente una serie di articoli contro le azioni delle autorità sanitarie per [diffonderle sui media](https://perma.cc/AR9K-G5TM?type=image). Un [caso](https://factcheck.afp.com/http%253A%252F%252Fdoc.afp.com%252F9EU9W7-1) parossistico è quello del del 26 giugno 2021, quando Malone ha condiviso un [articolo](https://perma.cc/W9KK-8GVX?type=image) secondo cui, per 3 morti evitate, l'inoculazione ne avrebbe causate 2. L'articolo è stato poi ritirato e [ritrattato](https://perma.cc/V432-8G6X?type=image) perché "contenente diversi errori che minano le basi dell'interpretazione dei risultati" [fundamentally affect the interpretation of the findings].

In seguito a questo [scandalo](https://www.france24.com/en/live-news/20210730-flawed-scientific-papers-fueling-covid-19-misinformation), quattro dirigenti dell'editore *Vaccines*, che aveva pubblicato lo studio, si sono dimessi dichiarando di non aver controllato l'articolo e rendendo ancora una volta chiara la necessità di un [filtro](https://www.ilfoglio.it/salute/2021/09/22/news/il-filtro-che-manca-alle-riviste-scientifiche-che-divulgano-bufale-2983013/) contro le bufale nelle riviste scientifiche. 

##### Tossicità della *spike*

Aver fatto parte del team che ha inventato la tecnologia mRNA non ha fermato lo scienziato ribelle dal fare un altra pesante affermazione. Nel [video](https://web.archive.org/web/20210726000907/https://www.youtube.com/watch?v=Du2wm5nhTXY) del 13 giungo scorso (oscurato da YouTube) che mostra la registrazione di un podcast a cura del biologo Steve Kirsch assieme a Robert Malone e l'imprenditore Bret Weinstein, viene affermato senza remore e continuamente che "le proteine *spike* sono davvero pericolose, sono citotossiche", ovvero tossiche per le cellule. Tale asserzione è probabilmente l'ennesimo travisamento e selezionamento arbitrario delle informazioni disponibili. 

Sembra essersi originata dalle parole dell'immunologo Byram Bridle, protagonista di una parabola simile a quella di Malone nel mondo mediatico (diffusione impropria e inadeguata di dati non contestualizzati sui social media, comparsate in ambienti di estrema destra, ecc.) ma in misura più piccola. Il virologo canadese ha affermato, durante un'intervista dello scorso 28 maggio, di essere in possesso di un [documento](https://www.pmda.go.jp/drugs/2021/P20210212001/672212000_30300AMX00231_I100_1.pdf#page11) confidenziale di *Pfizer* redatto dalla *Japan’s Pharmaceuticals and Medical Devices Agency* (PMDA) che avrebbe corroborato la sua tesi. Ha poi continuato citando uno studio che mostrerebbe "la presenza della proteina *spike* in circolo nel sangue di 11 su 13 operatori sanitari vaccinati" concludendo che questa è "una chiara evidenza" del fatto che possano insorgere complicazioni quali coaguli, emorragie, danni cardiaci e cerebrali.

Reuters ha provveduto a [confutare](https://www.reuters.com/article/factcheck-vaccine-safe-idUSL2N2NX1J6) le affermazioni dei Bridle mostrando come il documento del PMDA non sia altro che un CTD ([Common Technical Document](https://en.wikipedia.org/wiki/Common_Technical_Document)) cioè un documento contenente un insieme di specifiche associato a un fascicolo di domanda per la registrazione del vaccino in Giappone. Il file non contiene in alcun modo riferimenti alla pericolosità delle proteine spike o a presenza di tossine ma descrive le reazioni al farmaco registrare nei topi. Anche la citazione dell'articolo sulla presenza delle *spike* nel corpo degli inoculati è travisata poiché, come ha spiegato David Walt, uno degli autori, la presenza delle proteine osservata nei soggetti studiati è la naturale ed auspicata risposta del corpo al vaccino. La quantità di proteine scende rapidamente nelle settimane successive e non se ne osservano dopo la seconda dose. Walt ha anche detto che "Bridle sta prendendo i nostri risultati e li sta mal interpretando".

Tornando al video, Reuters ha [nuovamente rivelato le falsità](https://www.reuters.com/article/factcheck-vaccine-cytotoxic-idUSL2N2O01XP) delle affermazioni pericolose e diffamanti che sono state dette senza alcuno sforzo di prova da Malone e i suoi sodali. L'Oxford Vaccine Group, un gruppo che conduce studi sui vaccini per bambini e adulti, [ha mostrato](https://vk.ovg.ox.ac.uk/vk/covid-19-vaccines#:~:text=pfizer-biontech%20bnt162b2%20vaccine) come le proteine spike rimangano localizzate sulla superficie delle cellule attorno al punto di inoculazione e non viaggino nel resto del corpo attraverso il flusso sanguino.

Malone ha rilanciato sostenendo di aver inviato un "manoscritto" alla *Food and Drug Administration* (FDA) riguardante la tossicità delle proteine *spike* senza ricevere risposta. A parte la mancanza di prove a sostegno di questa affermazione, si potrebbe contestare allo scienziato di non aver sottoposto il suo studio all'iter di approvazione a cui sono soggette tutte le ricerche accademiche. E' comunque chiaro, a questo punto, perché l'agenzia del farmaco statunitense non abbia dato credito alle sue teorie.

##### Vaccino sperimentale

Il dottor Malone, alcune settimane dopo, forse in conseguenza del mancato interessamento nei confronti del suo manoscritto, [ha accusato](https://usawatchdog.com/fda-lied-vax-not-approved-still-experimental/), senza alcuna prova, la *FDA* di imporre l'uso del vaccino *Pfizer* nonostante sia un vaccino sperimentale. La prova starebbe in una [lettera](https://www.fda.gov/media/150386/download) che l'agenzia del farmaco avrebbe inviato alla casa farmaceutica per notificare l'approvazione del vaccino *Comirnaty* (prodotto da *BioNTech Manufacturing GmbH*). Quello che si evince dalla lettura del complesso gergo legale della lettera è che la FDA autorizza l'uso in regime "normale" BLA (*biologics license application*) del *Comirnaty* e permette la somministrazione di *BNT162b2* (il nome tecnico del vaccino *Pfizer*) attraverso la regolamentazione emergenziale EUA (*emergency use authorization*). Quello che [non è chiaro a Malone](https://sciencebasedmedicine.org/yes-the-fda-really-has-given-full-approval-to-comirnaty/) è che, come precisato nelle note a pie' di pagina, *Comirnaty* e *BNT162b2* hanno la stessa formula e perciò sono lo stesso vaccino. Questo significa che l'accesso allo status di regolamentazione BLA è automaticamente attribuito a *BNT162b2*. In altre parole, il vaccino "convenzionale" viene pienamente approvato dall'agenzia del farmaco. La parte relativa al EUA non si riferisce al fatto che la campagna vaccinale si deve svolgere in linea con lo stato emergenziale (vaccino sperimentale) ma che, per i soggetti per i quali non si hanno dati definitivi sulla sicurezza ed efficacia del vaccino, la somministrazione può essere fatta solo attraverso le prescrizioni EUA. Rientrano in questo filone i giovani d'età compresa tra 12 e 15 anni sui quali i dati erano ancora in corso di validazione. Non è pertanto corretta l'affermazione di Malone secondo la quale "il governo federale sta raccomandando vaccini per tutti gli over 12 senza che la ricerca lo sostenga".

Viene naturale chiedersi, leggendo la lettera, perché le espressioni usate non brillino di chiarezza comunicativa. [La ragione è semplice](https://www.washingtonpost.com/politics/2021/08/26/vaccine-conspiracy-theorists-become-even-more-desperate-after-full-fda-authorization/): la lettera ha validità legale e deve, pertanto, essere scritta in "legalese". La FDA doveva approvare il vaccino ma doveva anche rendere flessibile la propria posizione in termini di autorizzazioni diversificate sulla base di vari criteri (età, immunodepressione, ecc.). Patricia J. Zettler, ex avvocato della FDA e professoressa di diritto alla *Ohio State University*, è una delle voci che si sono alzate contro la mistificazione di Malone. Zettler ha detto, a proposito della lettera, che "non c'è nulla di strano, è semplicemente linguaggio normativo". La FDA stessa ha emesso un [comunicato](https://www.fda.gov/news-events/press-announcements/fda-approves-first-covid-19-vaccine) per chiarire la faccenda e l'ha nuovamente riassunta [qui](https://www.cdc.gov/coronavirus/2019-ncov/science/science-briefs/fully-vaccinated-people.html) [sezione Background].

##### Analisi rischi-benefici

L'accuratissimo articolo del *Messaggero* prosegue citando altre asserzioni arbitrarie del virologo che manifesta la sua preoccupazione nei confronti della mancanza di trasparenza delle autorità sanitarie e dell'assenza di analisi rischi-benefici dei vaccini. E' chiaro che prima di somministrare un vaccino a una larga parte della popolazione gli scienziati debbano assicurarsi che non vi siano rischi tali da rendere pericolosa la campagna ma questo è proprio ciò che è avvenuto nelle fasi di [sperimentazione](https://www.pfizer.com/news/press-release/press-release-detail/pfizer-and-biontech-conclude-phase-3-study-covid-19-vaccine). Le agenzie del farmaco in  tutti i paesi hanno dei criteri stringenti legati alla sicurezza dei vaccini e non approverebbero in alcun caso un farmaco che non è stato testato per o non possiede i requisiti giusti. I dati vengono poi gradualmente pubblicati sui siti governativi come [questo](https://www.cdc.gov/) allo scopo di renderli fruibili a tutti. 

Malone si comporta, nuovamente, da pseudo-scienziato segnalando la mancanza di un analisi rischi-benefici, pur sapendo che non rientra nella prassi dell'iter di approvazione dei vaccini di nessuna agenzia del farmaco. Questa analisi è stata fatta, in America, in un unico caso: [*Johnson & Johnson*](https://www.cdc.gov/vaccines/covid-19/info-by-product/janssen/risk-benefit-analysis.html). Dopo i casi sospetti di effetti avversi al vaccino di Janssen, la somministrazione è stata messa in pausa al fine di svolgere l'analisi che ha mostrato che (sorpresa) "una larga parte della popolazione trae maggiori benefici dalla vaccinazione con J&J". Per quanto riguarda *Pfizer* l'analisi non è stata svolta semplicemente perché non ce n'era motivo. I casi avversi al *BNT162b2* sono stati talmente sporadici da non costituire un pericolo per la popolazione e l'analisi rischi-benefici avrebbe pesato in maniera inimmaginabile sulla campagna vaccinale già avviata (in altre parole sarebbe stato più ragionevole fare un analisi rischi-benefici dell'ipotesi di fermare la campagna vaccinale).

##### Miocardite

Malone non cita espressamente i casi di miocardite durante la varie comparsate ma parla di un non meglio precisato "pericolo per i giovani". Il *Messaggero*, però, ci tiene (giustamente) a sottolineare che le autorità sanitarie americane stavano discutendo dei quasi 500 casi di infiammazione cardiaca notati negli Stati Uniti. Visto che in questa sede mi prefiggo il compito di invalidare le tesi del dottor Malone non approfondirò le polemiche intorno a questo effetto indesiderato. Vorrei, però, far notare come siano stati condotti [studi poi ritrattati](https://www.reuters.com/article/factcheck-preprint-myocarditiswithdrawn-idUSL1N2QX1WS) sulle percentuali di incidenza della miocardite. Dati più seri possiamo leggerli su *Nature*, uno dei più prestigiosi settimanali di pubblicazioni scientifiche. Un recentissimo [articolo](https://www.nature.com/articles/d41586-021-02740-y) riassume diversi paper che mostrano un'incidenza pari a poche unità di casi di miocardite ogni 100.000 soggetti e un grado di gravità dell'infiammazione lieve nella stragrande maggioranza dei casi. La ricerca deve necessariamente produrre altri dati sulla presunta correlazione tra vaccini e miocarditi per poter trarre delle conclusioni generali ma finora i dati sembrano promettenti.

### Conclusioni

Durante la stesura di questo testo mi ha colpito un fattore secondario della vicenda. Il *Messaggero*, un quotidiano importante nel panorama editoriale italiano, ha dimostrato con questo articolo una totale incapacità di verificare le proprie informazioni. A essere franchi, il giornalista che firma il pezzo non ha fatto altro che copiare quasi totalmente e alla lettera l'[articolo](https://www.foxnews.com/media/tucker-carlson-mrna-vaccine-inventor) di Fox News relativo al video della trasmissione che ha visto come ospite il dottor Malone. Io, un tizio a caso, ho raccolto in poche ore abbastanza informazione che la metà sarebbero bastate a mettere in dubbio le fondamenta dell'articolo ma a quanto pare al *Messaggero* non sanno cosa sia il *fact-checking*.

Nutro poca fiducia nell'idea che la ragione e l'impegno profuso alla ricerca della verità possano essere utili a correggere le false credenze di chi coltiva la pianta del complottismo ma ho trovato rilassante l'esercizio dilettevole della scrittura. Mi congedo dal tenace lettore, giunto fin qui in fondo, augurandomi (per lui) che non abbia davvero perso il proprio tempo dietro questo scherzo puerile frutto dell'ozio pomeridiano.

### Bonus (ivermectina)

Un passo dall'articolo "Curare informati" di Enrico Bucci per la rubrica "Cattivi scienziati" su "Il Foglio" di giovedì 21 ottobre 2021.

> Il continuo vocio cospirazionista intorno a questa molecola [ivermectina], e le ripetute denunce di questo da parte della comunità scientifica, hanno una conseguenza importante: il discredito di una molecola, che ha fruttato il premio Nobel, utilissima per combattere parassitosi devastanti soprattutto nel Terzo mondo.
>
> Prendiamo un esempio per tutti: nella stato del Papua Nuova Guinea, la filariosi linfatica è un flagello. Si tratta di una malattia causata da vermi microscopici, le filarie, che vivono esclusivamente nel sistema linfatico umano, causando la cosiddetta "gamba di elefante" ed altri invalidanti condizioni. Trasmessi dalle zanzare, i vermi della filaria hanno causato e continuano a causare un indicibile ammontare di sofferenza, e la malattia, affliggendo soprattutto il Terzo mondo, è considerata una malattia tropicale negletta, cioè sin qui poco trattata a livello globale.
>
> Ora, proprio in Papua Nuova Guinea, nella parte finale del 2021 si è lanciato un programma, appoggiato dall'Organizzazione mondiale della sanità, volto ad affrontare la filariosi linfatica con una molecola efficace e a basso costo: l'Ivermectina.
>
> Questo è esattamente il campo di azione noto per questo farmaco, il motivo per cui è stato sviluppato e l'applicazione in cui risulta altamente efficace; dunque, come ormai appare evidente, gli effetti benefici di questa campagna contro il temibile verme parassita non hanno tardato a manifestarsi, e altri ne sono attesi. Tuttavia. come ricordato in un recente editoriale su Lancet, lo stigma creato sull'Ivermectina a causa delle mirabolanti affermazioni sostenute senza dati o con dati scadenti circa la sua efficacia nel Covid-19, e la conseguente risposta circa il fatto che prima di dare un trattamento senza prove di efficacia bisogna tenere presenti i possibili effetti collaterali, ha portato a evidenziare maggiormente questi ultimi e quindi a creare una certa sfiducia sulla molecola percepita come "fraudolenta" anche nel suo proprio e indicato ambito di utilizzo.
>
> Anche questa è una conseguenza dell'inconsulta politicizzazione dei farmaci: molecole utili nel loro ambito perdono di credito agli occhi della popolazione, mettendola così a rischio aggiuntivo rispetto al Covid-19. E che il rischio sia aggiuntivo, è proprio Papua Nuova Guinea a dimostrarlo: nonostante la massiccia adesione alla campagna contro la filaria, e la conseguente assunzione da parte di oltre l'80 per cento delle popolazioni bersaglio dell'Ivermectina, il virus Sars-CoV-2 ha colpito, proprio nello stesso periodo, tutta la regione con la sua peggiore ondata epidemica, con gli ospedali al collasso.
